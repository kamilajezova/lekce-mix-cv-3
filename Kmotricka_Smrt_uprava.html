<!DOCTYPE html>
<html>
<head>
  <title>Kmotřička Smrt</title>
  <meta charset="utf-8">

  <style>
  h1{
      color: rgb(102, 204, 255);
      font-style: oblique;
      font-weight: 25px;
      text-align: center;
      font-weight: 88px;
      font-size: 50px;
      text-transform: normal;
    }
    h2{color: rgb(0, 204, 102);}

    body{background-color: rgb(255, 204, 255)}

</style>
</head>

<body>
    
      <h1><strong><center>Kmotřička Smrt</h1></strong></center>
      <h2><em><center>Bratři Grimmové</h2></em></center>
    
<p> Byl jednou jeden chudičký muž a ten měl dvanáct dětí, a tak musel dnem i nocí pracovat, aby je vůbec uživil. Když přišlo na svět třinácté dítě, přišla na něj úzkost, a tak se vydal silnicí, aby prvního, kterého potká, požádal o kmotrovství. A ten první, kterého muž potkal, nebyl nikdo jiný než náš milovaný Pán, který věděl, co má ten chudák na srdci a pravil: „Dobrý muži, je mi tě líto, vezmu tvé dítě ke křtu a postarám se o něj, aby bylo na tomto světě šťastné.“ Muž se podivil a zeptal se: „A kdopak ty jsi?“ <em>„Já jsem Bůh.“</em> <em>„Tak tebe si za kmotra nepřeji,“</em> odvětil muž: <em>„ty dáváš bohatým, zatímco chudáky necháváš hladovět.“</em> Tak pravil a od Pána se odvrátil; nevěděl, jak moudře bohatství i chudobu Bůh rozděluje.</p>

<p>Muž šel dál a tu k němu přišel ďábel, který se ho ptal: <em>„Co hledáš? Vezmi za kmotra mne, dám tvému dítěti hojnost zlata a všechny radosti světa k tomu.“</em> Muž se zeptal: <em>„A kdopak ty jsi?“</em> <em>„Já jsem ďábel.“</em> <em>„Tak tebe za kmotra nechci,“</em> odvětil muž: <em>„ty lidi zavádíš a balamutíš a podvádíš.“</em></p>

<p>Muž šel dál a tu silnicí kráčela kostlivá Smrt a řekla: <em>„Vezmi si za kmotru mne.“</em> Muž se zeptal: <em>„A kdopak ty jsi?“</em> <em>„Já jsem ta, která vše srovná. Říkají mi Smrt!“</em> Tu muž odvětil: <em>„Ano, ty jsi ta pravá, ty bereš chudé i bohaté bez rozdílu, ty budeš kmotřička mého dítěte.“</em> Smrt odvětila: <em>„Učiním tvé dítě bohatým a věhlasným, neboť kdo mě má za přítele, tomu nic nechybí.“</em> Muž řekl: <em>„Příští neděli jsou křtiny, přijď včas.“</em> A Smrt se opravdu zjevila, jak si přál a stala se řádnou kmotrou jeho chlapce.</p>

<p><center>A běžel čas, jak bývá jeho zvykem, neúprosně a bez ustání.</center></p>

<p>Když přišel chlapec do let, jednoho dne přišla kmotra a poručila mu jít s ní. Zavedla ho do lesa, kde mu ukázala nějakou bylinu, která tam rostla, a řekla: <em>„Nyní dostaneš svůj dárek, kmotřenče. Udělám z tebe věhlasného lékaře. Když tě zavolají k nemocnému, pokaždé se ti zjevím. Budu-li stát v hlavách nemocného, tak můžeš směle říci, že ho opět uzdravíš, pak mu dej tuto bylinu, aby jí snědl. Ale budu-li stát v nohách nemocného, tak je můj, musíš říci, že tady je všechna pomoc marná. Ale střez se, abys tu bylinu proti mé vůli použil, to by se ti potom špatně vedlo.“</em> Jak řekla, tak udělala a netrvalo to dlouho a hoch se stal tím nejvyhlášenějším lékařem na světě. Stačilo mu na nemocného jen pohlédnout a už věděl, jak na tom je, zda bude opět zdráv nebo musí zemřít. Přicházeli lidé z dálky i z blízka, aby ho odvedli k nemocným a za léčení mu dávali tolik zlata, že z něj byl brzy boháč.</p>

<p>Jednoho dne onemocněl sám král. Zavolali lékaře, aby řekl, zda je možné uzdravení. Ale když přišel, stála u jeho nohou Smrt; pro krále už na světě žádná bylina nerostla. <em>„Nemohl bys přeci jen jednou smrt obelstít?“</em> pomyslil si lékař: <em>„Vždyť z toho nic zlého vzejít nemůže, jsi její kmotřenec, protentokrát přivře oko, jen do toho!“</em> Tak popadnul nemocného a položil ho obráceně a Smrt mu stála v hlavách. Potom dal králi léčivou bylinu a ten se vzpamatoval a byl opět úplně zdráv. Ale Smrt lékaři pohrozila prstem a řekla: <em>„Ty jsi mne obelhal! Tentokrát ti prominu, protože jsi můj kmotřenec, ale pokusíš-li se o to ještě jednou, půjde ti o krk, já sama tě odvedu z tohoto světa.“</em></p>

<p>Brzy nato upadla do těžké nemoci králova dcera. Byla jeho jediné dítě, a tak naříkal dnem i nocí, až mu z toho oči osleply a nechal vyhlásit, že ten, kdo ji zachrání před smrtí, stane se jejím mužem a zdědí trůn. Když přišel k posteli nemocné princezny zázračný lékař, uviděl Smrt, jak stojí v jejích nohách. Měl sice na paměti kmotřiččino varování, ale zaslepila ho princeznina veliká krása a vidina štěstí být jejím manželem, a tak neviděl, jak po něm Smrt hodila hněvivým pohledem a zahrozila mu kostlivou pěstí. Zvedl nemocnou princeznu a položil ji tak, že hlava ležela tam, kde prve měla nohy. Potom jí podal bylinu a ona se opět probrala k životu.</p>

<p>Smrt, zlostí bez sebe, že byla už podruhé obelhána o své vlastnictví, připochodovala k lékaři a řekla: <em>„Teď je s tebou konec! Přišla řada na tebe!“</em> Popadla lékaře ledovou rukou tak pevně, že se nemohl bránit, a vedla ho do podsvětí. Tam viděl hořet tisíce a tisíce svící v nedozírných řadách, některé velké, jiné poloviční, jiné úplně malé. Každý okamžik jich několik zhasnulo a na jejich místě se rozhořely jiné, takže ty plamínky se objevovaly neustále znova a znova. <em>„Vidíš,“</em> řekla Smrt: <em>„to jsou světýlka života všech lidí. Ty velké patří dětem, ty poloviční rodičům v nejlepších letech a ty malinké dědům a bábám. Ale i děti či mladí lidé mívají často malá světýlka.“</em> <em>„Ukaž mi moje.“</em> řekl lékař a myslel, že musí být ještě dost velké. Smrt ukázala na jedno malé světýlko, které hrozilo každou chvíli zhasnout, a řekla: <em>„Podívej, to je ono!“</em> <em>„Ach, milá kmotřičko,“</em> zvolal vyděšený lékař: <em>„zapal mi nové, udělej to pro mne, abych se mohl stát králem a manželem krásné princezny.“</em> <em>„To nemohu,“</em> odvětila Smrt: <em>„nejdřív musí jedno zhasnout, než se zapálí nové.“</em> <em>„Tak to staré posaď na nové, aby začalo hořet, až tohle bude u konce.“</em></p>

<p>Smrt se stavěla, jako by jeho přání přece jen chtěla vyplnit, ale protože ho chtěla také jen obelstít, tak se natáhla tak nešikovně, že se světýlko skácelo a zhasnulo. Lékař v tu chvíli klesnul k zemi a byl v rukou Smrti.</p>
</body>
</html>
